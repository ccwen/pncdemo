


Atha kho Bhagavā
tuṇhībhūtaṁ tuṇhibhūtaṁ Bhikkhusaṅghaṁ anuviloketvā bhikkhū āmantesi:
“Apalāpāyaṁ bhikkhave parisā; nippalāpāyaṁ bhikkhave parisā,
suddhā sāre  patiṭṭhitā.
Tathārūpo ayaṁ bhikkhave Bhikkhusaṅgho, tathārūpāyaṁ  bhikkhave parisā,
yathārūpā parisā āhuneyyā pāhuneyyā dakkhiṇeyyā añjalikaraṇīyā, 
anuttaraṁ puññakkhettaṁ lokassa. 
Tathārūpo ayaṁ bhikkhave Bhikkhusaṅgho, tathārūpāyaṁ bhikkhave parisā,
yathārūpāya parisāya appaṁ dinnaṁ bahuṁ  hoti,
bahuṁ dinnaṁ bahutaraṁ.
Tathārūpo ayaṁ bhikkhave Bhikkhusaṅgho, tathārūpāyaṁ bhikkhave parisā,
yathārūpā parisā dullabhā dassanāya lokassa.
Tathārūpo ayaṁ bhikkhave Bhikkhusaṅgho, tathārūpāyaṁ bhikkhave parisā,
yathārūpaṁ parisaṁ alaṁ yojanagaṇanāni dassanāya gantuṁ puṭosenāpi. 
Santi  bhikkhave bhikkhū imasmiṁ Bhikkhusaṅghe 
Arahanto khīṇāsavā vusitavanto katakaraṇīyā,
ohitabhārā anuppattasadatthā 
parikkhīṇabhavasaññojanā  sammad-aññā vimuttā:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
pañcannaṁ orambhāgiyānaṁ saññojanānaṁ parikkhayā,
opapātikā tattha parinibbāyino anāvattidhammā tasmā lokā:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ  Bhikkhusaṅghe
tiṇṇaṁ saññojanānaṁ parikkhayā,
rāgadosamohānaṁ tanuttā, 
Sakadāgāmino sakid-eva imaṁ lokaṁ āgantvā dukkhassantaṁ karissanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
tiṇṇaṁ saññojanānaṁ parikkhayā,
Sotāpannā avinipātadhammā niyatā sambodhiparāyanā: 
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Catunnaṁ Satipaṭṭhānānaṁ bhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Catunnaṁ Sammappadhānānaṁ bhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Catunnaṁ Iddhipādānaṁ  bhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Pañcannaṁ Indriyānaṁ bhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Pañcannaṁ Balānaṁ bhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Sattannaṁ  Bojjhaṅgānaṁ bhāvanānuyegamayuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
Ariyassa Aṭṭhaṅgikassa Maggassa bhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
mettābhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
karuṇābhāvanānuyogam-anuyuttā  viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
muditābhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
upekkhābhāvanānuyogam-anuyuttā  viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
asubhabhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.
Santi bhikkhave bhikkhū imasmiṁ Bhikkhusaṅghe
aniccasaññābhāvanānuyogam-anuyuttā viharanti:
evarūpā pi bhikkhave santi bhikkhū imasmiṁ Bhikkhusaṅghe.